# Ey Matematik 

Matematik her yaş için farklı bir anlam ifade ediyor. İlkokulda kendini süper zeki sanmana yarayan, ortaokulda korkutan, lisede kafanı allak bullak eden, üniversitede her şeyin temelini oluşturduğunu anlatan bir dil aslında matematik. Tabi belirli bir yaştan sonra hayatın kendisi matematik onu anlıyorsunuz. Her şeyin aslında bir denklem olduğunu, bir yeri artırıyorsan bunun etkisinin diğer tarafı azaltmak olduğunu bilmek gerekiyor. Zamanın değerini matematik bize çok güzel anlatıyor aslında. Tabi işin metaforlarına girmek istersek fonksiyon çizimleri bu işin piridir. Çeşit çeşit fonksiyonlarla insanlar kalp bile çiziyor. Bazı fonksiyonlar inişli çıkışlı hayatımızı ifade ediyor. Metaforik düşünürsek hayat sinüs grafiğine benziyor her zaman inişli çıkışlı, bir artıyor bir azalıyor. Bir günümüz önceki günü aratabiliyor ya da önceki günü zihnimizden siliyor.

[Sin(x) Grafiği](https://i.stack.imgur.com/t16IA.png)

Günümüzde analitik düşünme becerileri teknolojinin gelişmesiyle birlikte insanlarda çok daha iyi düzeylerde olması gerekliliğini de beraberinde getirmiştir. Eskiden sadece matematik hesaplarıyla manuel olarak kurgulanan senaryoların artık makineler tarafından hesaplanması işlerin kolaylaştığını düşündürse de aslolan insanların o makineleri programlamak için çok fazla analitik düşünme gerekliliği duyduğudur. Bulmaca çözer gibi yapılan matematik hesaplarından, 2 saniyede 4 basamaklı sayıları çarpmaktan çok daha özel şeyler var artık: yazılım dünyasının getirdikleri. Bir programın yapımı satırlarca kod ve yazı gibi görünse de matematik ve sayesinde gelişen analitik düşünme becerileri bu işin asıl mimarıdır. Bu yüzdendir ki matematik sadece geçmişte değil günümüzde de çok değerli bir noktadadır ve teknolojinin haliyle toplumların gelişmesi için matematik bilmek şarttır.